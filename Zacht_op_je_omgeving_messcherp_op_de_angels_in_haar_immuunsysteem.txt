Zacht op je omgeving, messcherp op de angels in haar immuunsysteem. Welke kans zie of pák jij?
===================

Bij de meeste grote rampen bleek achteraf niet 1 fout de oorzaak, maar een opeenstapeling van fouten, die grotendeels al ergens bekend waren. Dat kun je negatief uitleggen door te stellen dat we nogal wat fouten maken, maar ook positief, want er zijn dus altijd flink wat manieren om met een kleine inzet al veel verschil te maken.

Veel van de dingen die echte problemen zijn, worden echter snel terzijde geschoven als "gaat wel goed", "valt wel mee", "vaak ben je te bang", "kan ik toch niets aan doen", "maar hullie ..." en "daar heb ik geen tijd voor". We zijn namelijk heel druk met zogenaamd belangrijke zaken. Eigenlijk hebben we alle tijd van de wereld; en dat is niet oneindig veel tijd, maar juist beperkt door de eindige wereld die we al ongezonder maken voor onszelf. Denk niet dat je eerst je 'schaapjes op het droge' moet hebben, want terwijl jij je 'schaapjes' beweegt richting dat 'droge grasveld', verandert het in een kale woestijn of een niet te ontsnappen wilde rivier. Voor Nederlanders lijkt dit metaforisch en ver van ons bed, maar even het zoveelste voorbeeldje van hoe 'de zorg' als lapmiddel z'n grenzen wel heeft bereikt: Schoon en genoeg drinkwater lukt, net als nu in favoriete vakantielanden hier vlakbij, ons zeer binnenkort niet meer. Maar terug naar m'n positieve verhaal ...

Greta Thunberg was lang depressief totdat ze er achter kwam dat iets gewoon proberen mentale energie geeft ipv het <a href="https://ec.europa.eu/commission/presscorner/detail/en/SPEECH_23_2731">"Groundhog Day gevoel" dat Frans Timmermans noemde</a> op de verjaardag van de Universiteit Twente. Én dat het al winst is als je het meest verschrikkelijke scenario iets weet uit te stellen.
Maar wat ga je dan doen? Hoe heb je het meeste effect? Hoe maak je de meeste impact? Dat hangt natuurlijk van enorm veel persoonlijke aspecten af, maar wat inspiratie:

Heb je originele ideeën, een enorme 'drive', en goede onderzoeksvaardigheden lees dan zeker eens wat Rutger "taxes, taxes, taxes" Bregman van de Correspondent schreef over <a href="https://decorrespondent.nl/14468/maak-kennis-met-het-zweinstein-voor-wereldverbeteraars-waarschuwing-het-is-makkelijker-om-binnen-te-komen-bij-harvard-of-oxford/75269d13-f4d5-0aad-20a5-286a9133ec05">"Charity Entrepreneurship"</a>. Mijn advies is vooral te kijken naar dingen die win-win zijn, dus meerdere positieve effecten tegelijk hebben, maar nog meer naar positieve effecten die weer andere positieve effecten veroorzaken. Een beetje het omgekeerde van de exponentiële besmettingscijfers die we kennen uit de 'hoogtij' van de Coronapandemie. Welke 'angels' kun jij bedenken die er in jouw omgeving uit kunnen, zodat de gezondheid van het ecosysteem van alles in jouw omgeving omhoog kan en minder kwetsbaar wordt?

Tijdens de paar minuten van en naar de basisschool met m'n kleuter zie ik veel bijzonder gedrag wat me doet afvragen welke angel ik kan vinden en of ik bij machte ben die los te wrikken. Ouders die veel roepen naar hun kind dat ze moeten oppassen voor een auto, maar nooit iets naar een automobilist. Een klein kind dat mij zegt dat ik met mijn fiets een auto de voortgang blokkeer, terwijl overduidelijk de enige andere kant die ik op kan zou betekenen dat ik dat zelfde kind aanrijd. Die ruimteslurpers krijgen nooit van een wandelaar of fietser te horen dat ze aan de kant moeten. Ruimteslurpers die zo vol op de stoep parkeren dat je er met een kinderwagen niet meer langs kunt; ik betrap me er op dat ik denk dat ik het bij hen misschien iets minder erg vind als de 'Tyre Extinguishers' weer eens een klimaatactie houden.
Een rokende uitlaat van een SUV die op 1 meter van het open raam van een klaslokaal staat, waar moeders met kinderwagens met daarin een kind op uitlaathoogte, gaan staan wachten om nog een glimp van de oudere broer of zus binnen te kunnen opvangen. Misschien een fijnstofmeter ophangen en de resultaten met de kinderen bespreken? (Wedden dat er ook pieken zijn op momenten dat er helemaal geen auto's staan, vooral op 'gezellige' zaterdagavonden?)
Bij die school wat minder fossiel verstoken zou ook weer schelen in het verbruik van tankwagens en olietankers, win-win. En kinderen die je vanaf hun eerste schooldag laat wennen aan (zelf doch begeleid) fietsen, hoef je veel minder jarenlang overal naar toe te 'taxi-en', omdat ze veilig zelf het verkeer in kunnen, zeker als er ook leeftijdgenootjes zijn om dat samen mee te doen. win-win. Moet je auto's en ander verkeer zoveel mogelijk scheiden bij scholen (kan ook in de tijd; bijv. van 08:15-08:35 een autoverbod), of moet je juist alle fietsers en wandelaars oproepen de auto's maximaal te vertragen in de hoop dat ze voortaan wegblijven? Maar natuurlijk wil je het ook een beetje gezellig houden om mensen in een meegaande stand te houden ipv recalcitrant gedrag aan te wakkeren. Hoewel busjes van naschoolse opvang die iedere dag weer tegen de richting inrijden natuurlijk gewoon een wielklem verdienen. Over gezellig houden gesproken; ipv gehaast in- en uitladen van je gesloten cocon zou je al fietsend en zeker al wandelend meer sociale interactie kunnen aanwakkeren, interactie die hard nodig is voor nog veel meer verandering. Overigens ga ik ondanks het verzoek van school om wegens een tekort aan fietsenstalruimte lopend te komen (aangezien wij heel dichtbij wonen) altijd met de fiets: "98% v/d scholieren heeft dezelfde postcode als de school wat betekent dat ze op maximaal 10 minuten lopen afstand wonen, dus ik adviseer u om het aantal parkeerplaatsen te verminderen om daar een veelvoud aan fietsen te kunnen stallen. Voor gezonde kinderen". De gemeente blijkt dat ondanks al hun duurzame praatjes echter tegen te houden. De 'fietsprofessor' (Universiteit van Amsterdam) heeft bij de school van zijn kinderen aan de kinderen en ouders gevraagd of ze de KISS&RIDE die wordt aanbevolen in landelijk beleid wilden vervangen door een groene uitbreiding van de speelruimte en dat met nog flink wat moeite voor elkaar gekregen. Hij is ook 1 van de auteurs van het prijswinnende boek "Het recht van de snelste" dat laat zien hoe de autolobby onze omgeving en gedachten heeft gekaapt op manieren waar we ons niet van bewust zijn. Mijn kleuter zei terwijl ze even 25/u fietste een keer "dat meisje kan niet eens zelf instappen" terwijl we een of andere op het speelgras geparkeerde mega-jeep passeerden met een motorkap hoger dan ongeveer 90% van alle basisschoolkinderen. Handig? Snel? In Amerika is bij onderzoek overigens gebleken dat 99% van de mensen met zo'n auto nooit in de buurt komen van het benutten van de laad- of trekcapaciteit ...
Toch maar eens m'n fiets met wat bamboestokjes en doek tot dezelfde afmetingen en stijl pimpen en kijken of mensen zo'n groot ding belachelijk vinden en in actie komen? Vriendelijk "We gaan weer naar school" flyeren hielp niet, behalve dan voor m'n reactievermogen: ik moest opzij springen voor een auto en op de andere flyerlocatie moest oom agent zelfs ingrijpen, omdat een automobilist agressief werd van de paar seconden vertraging. Ik heb wel een keer mensen zien schrikken toen bij het achteruit rijden van een auto middenin een kindermassa vlak voor de uitgaande school een harde knal gelukkig geen letterlijk kinderkopje betekende, maar een paaltje. De enige verandering sindsdien is dat de paaltjes zijn weggehaald. Als zelfs met zulke heel directe veiligheidseffecten al zo wordt omgegaan, zal het aanpakken van de indirectere effecten zeker niet makkelijk zijn. En iedere partij wijst naar een andere partij in het systeem om het op te lossen. Wie weet voor mij de wrikbare angel te vinden? Of mensen die ook echt vinden dat er iets aan moet veranderen? Of welke angels zal ik gewoon eens proberen?
Wat voor angels, ook in heel andere contexten, weet of vermoed jij?
En kinderen die een beetje een boefje zijn, zijn toch veel leuker dan ontzettend brave? En "van proberen kun je leren", toch? Doe eens niet zo 'volwassen'-achtig en geef eens het goede voorbeeld, want dat doen ze na, ze staan te popelen.

PS:
Techneuten verzinnen regelmatig allerlei op het eerste gezicht prachtige oplossingen die in de weerbarstige praktijk uiteindelijk vooral weer extra problemen betekenen. Zo is alles dat motorblokken zuiniger zijn geworden al teniet gedaan door dat we ze in grotere auto's monteren. Doordat we er ook nog meer kilometers mee rijden én het aantal auto's zelfs nog stijgt in een landje waar de meeste bestemmingen met een paar minuten fietsen te bereiken zijn ... VUL MAAR IN.
Het is vaak ergens tussen 'elluk voordeel heb ze nadeel" (of was het nou andersom?) en de doos van Pandora. In ieder geval blijkt het altijd weer complexer dan je dacht, maar wellicht kan https://janwillemdegraaf.blogspot.com/2023/05/detech-technology-is-nog-steeds.html van Jan Willem de Graaf je verder helpen in je keuzes.

